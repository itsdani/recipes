# Szanyi Szilvi - Finom almás süti @ Aula nap

| Hozzávalók    |                       |
|---------------|-----------------------|
| 40 dkg        | liszt                 |
| 25 dkg        | vaj vagy főzőmargarin |
| 20 dkg        | cukor                 |
| 4             | tojás                 |
| 3-4           | alma                  |
| 1/2 zacskó    | sütőpor               |
| 1 zacskó      | vaniliás cukor        |
| 1/2           | citrom leve           |
| 1/2 teáskanál | őrölt fahéj           |
| csipetnyi     | só                    |

## Elkészítés
A vajat a cukorral, a vaniliás cukorral és a sóval habosra keverjük.
Egyenként belekeverjük az egész tojásokat. A lisztet átszitáljuk,
összekeverjük a sütőporral, majd a vajas krémbe keverjük és simára eldolgozzuk.

Az almákat meghámozzuk és lehetőleg egyforma apró darabokra vágjuk és
citromlével meglocsoljuk, hogy meg ne barnuljanak. A gyümolcs darabokat a
tésztába keverjük és őrölt fahéjjal ízesítjük. (én szoktam bele tenni apróra vágott diót is)

Sütőpapirral borított sütőlemezre az almás tésztából vízbe mártott
kanállal kisebb halmokat rakunk. A tésztát előmelegített sütőben 200 fokon 15-20 perc
alatt rózsaszínűre sütjük. Porcukorral meghintve kínáljuk.

## További kiegészítés
A vajat meg kell olvasztani, és jó habosra keverni a cukorral.
Utána egyenként kell belekeverni a tojásokat, és mindegyikkel jól felverni.
Mivel nekem kicsi tojáskáim voltak itthon, én 5-öt tettem bele, de még így is elég sűrű
lett a massza,úgyhogy én legközelebb csak 35 dkg lisztet teszek bele.
A lisztet már fakanállal keverjétek hozzá, hogy ne törjük össze a krémet teljesen.
