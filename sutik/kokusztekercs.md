# Kókuszcsiga (sütve) \_@/”


| Hozzávalók  |              |
|-------------|--------------|
| 25 dkg      | margarin     |
| 10 dkg      | cukor        |
| 4           | tojássárgája |
| kevés       | rum          |
| 1 cs        | vaníliacukor |
| 0,5 dl      | tej          |
| 1 teáskanál | cukor        |
| 3 dkg       | élesztő      |
| 40 dkg      | liszt        |


## Elkészítés
A margarint robotgéppel habosra keverjük a cukorral és a vaníliacukorral, egyenként belekeverve a tojás sárgákat, majd a rumot belelöttyintve tovább keverjük. Közben felfuttatjuk az élesztőt a tejben kevés cukorral. Ezt és a lisztet összekeverjük/gyúrjuk a margarinos tojásokkal. 4 cipóra osztjuk és 1 órát pihentetjük. Közben meg lehet csinálni a tölteléket.


## Töltelék


| Hozzávalók |                |
|------------|----------------|
| 4          | tojásfehérje   |
| 20 dkg     | porcukor       |
| 10 dkg     | kókuszreszelék |


Gőz fölött keményre verjük a tojásfehérjéket a porcukorral, majd ha kész belekeverjük óvatosan a kókuszreszeléket. Azzal már nem szabad tovább verni a habot, mert összeesik. (Én robotgéppel keményre verem a 4 (v 5) tojásfehérjét, majd kanalanként hozzáadom a porcukrot és úgy keverem tovább a robotgéppel, amíg elfogy a cukor. Utána teszem gőz fölé és kézi habverővel verem addig, amíg kissé "megszilárdul" (megfő/megsül), utána teszem bele óvatosan a kókuszreszeléket).


A cipókat egyenként vékonyra kinyújtjuk téglalapformára, megkenjük a kókuszos töltelék 1/4-ével. Beigli szerűen feltekerjük (a téglalap rövidebb oldalát tekerjük), majd kisujjnyi szeletekre vágjuk. Sütőpapíros tepsibe rakjuk, 180 fokon szép sárgára sütjük (kb. 7-8 perc).


Gyorsan megvan, olcsó és finom, (ha közben meg nem esszük) sokáig eláll dobozba rakva.
Jó étvágyat hozzá!
